---
layout: chapter
author: 
part: 2
chapter: 4
ispart: true
permalink: /eclectische-stroom/gust/
title: Gust (27)
---

## Interview voor het studentenblad van de opleiding psychologie

![Gust]({{ site.baseurl }}/images/Gust.jpg)

**Gust, jij bent zelf nog niet zo heel lang geleden afgestudeerd binnen onze opleiding en toch lijk je al goed je weg te hebben gevonden in je jonge loopbaan. Kan je even kort vertellen wat je doet?**

Na mijn afstuderen ging ik aan de slag bij Re-Track, een Gentse sociale onderneming die mensen ondersteunt en begeleidt die psychologische hulp nodig hebben. De eerste twee jaar werkte ik er als operator en nu ben ik er al drie jaar personal assistant. Via het Mobile Health Monitoring krijgen we dagelijks automatische oproepen binnen van mensen die worstelen met psychologische problemen. Het is onze taak om die problemen aan te pakken. 

**Over welke problemen gaat het dan precies en hoe gaan jullie daarmee om?**

De meeste van die problemen hebben te maken met de tijdsgeest waarin we leven. Automatisering heeft veel jobs overgenomen en de  robotica zorgen ervoor dat we ons ook niet meer druk hoeven te maken over huishoudelijke taken. Dat voelt voor heel veel mensen bevrijdend aan, maar we merken ook dat dit voor een minderheid, voornamelijk alleenstaande 50-plussers, tot een gevoel van een verlies van eigenwaarde leidt. Het is mijn taak om deze mensen te begeleiden in hun zoektocht naar zingeving.

**Klopt het dat je daarbij vaak fungeert als ‘toeleider’ naar andere Gentse initiatieven?**

Dat klopt, daar maak ik maar wat graag een punt van. Mensen met een creatieve geest stuur ik bijvoorbeeld vaak door naar één van de digitale kunst- en cultuur exchange sites. En mensen met een van nature nieuwsgierige ingesteldheid motiveer ik geregeld om kortstondige, maar intensieve opleidingen te volgen. Hoewel die opleidingen ook van thuis uit kunnen gevolgd worden, raad ik hen steevast aan om de sessies live bij te wonen in het Gentse KnowLab, ter bevordering van hun sociaal contact. En mensen met een gevoel voor engagement stimuleer ik dan weer vaak om een projectvoorstel in te dienen bij het GDDP (Gents Democratisch Digitaal Platform, nvdr) en zelf op zoek te gaan naar voldoende draagvlak voor hun voorstel. Zulke initiatieven laten die mensen toe om op zoek te gaan naar hun eigen waarden en eigenwaarde en opnieuw voldoening te halen uit wat ze doen. Het is fantastisch om hen zo te zien openbloeien.
