---
layout: chapter
author: 
part: 1
chapter: 3
permalink: /lokale-wacht/
title: Lokale Wacht
---

![Lokale Wacht banner]({{ site.baseurl }}/images/Ruimte_3.jpg)

Gentenaars zetten zich maximaal in voor het eigen lokaal welzijn en ondersteunen elkaar met gemeenschapsinitiatieven terwijl de levensstandaard onder druk staat. Het transparante digitale monitoring- en het credit-systeem dat door de overheid en lokale gemeenschappen gebruikt wordt, stimuleert een gestandaardiseerde levensloop waarin binnen de lijntjes gekleurd wordt. Die context leidt tot een grote solidariteit in de publieke ruimtes, maar verborgen achter de schone schijn komt die solidariteit soms onder druk te staan door gevoelens van jaloezie of stiekeme op persoonlijk gewin gerichte activiteiten. 

**TECHNOLOGIE:** Technologische vernieuwing moet helpen om gevestigde waarden en werkwijzen in stand te houden. Innovatie staat ten dienste van het status quo. Daarbij gaat er specifieke aandacht naar technologie om de lokale economie efficiënt te laten werken, waaronder de digitale netwerken die micro-ondernemers verenigen.  Technologische netwerken worden ook ingezet voor allerlei huishoudelijke en zorgtaken en ondersteunen een sociaal
kredieten register. Digitale lessenpakketten voor het lager en middelbaar onderwijs zijn doorheen heel Vlaanderen gestandaardiseerd. Scholieren leren online de feiten en leggen ook hun examens af via de LeerLiever hub. 

**BEVOLKING:** De Gentse bevolking is in de afgelopen vijftien jaar aanzienlijk gegroeid. De levensstandaard blijft onder druk staan. Fort Europa houdt armere (klimaat)vluchtelingen buiten, maar staat wel migratie toe die aansluit op de noden van de arbeidsmarkt. Om er voor te zorgen dat er voldoende werk is voor elk gezin, worden sociale kredieten afgetrokken voor elke tweede verdiener in een huishouden. Hierdoor werkt de meerderheid van de vrouwen enkel in het huishouden en als vrijwilliger. Het komt ook voor dat zij werken en hun man als vrijwilliger actief is, maar dat is ingewikkeld wanneer er kinderen komen want dan heeft dat gezin net rond de kostelijke periode van de bevalling even helemaal geen kostwinner. 

**ENERGIE:** Kernenergie levert het overgrote deel van de energie. Plantrekkers die niet willen deelnemen aan de gedisciplineerde orde wekken hun eigen energie op, kleinschalig en decentraal.  Individuele elektrische voertuigen hebben een groot aandeel in eMobility. Energiebesparende maatregelen zijn ingesteld om te verzekeren dat de lokale energieproductie niet aangevuld moet worden met import.
 
**ECOLOGIE:** De weerpatronen in Europa zijn, net als elders, sterk verstoord. Luchtvervuiling is in de lage landen echter nauwelijks een probleem omdat de industriële productie in de buurlanden en het zware transport doorheen Vlaanderen, sterk ingekrompen zijn. De praktijken voor landbouw en veeteelt zijn goed aangepast aan de extreme weerfenomenen dankzij nauwkeurige voorspellende modellen en methoden voor overdekte teelt. Groene ruimtes in de stad worden beheerd door lokale gemeenschappen en bieden een aangename leefomgeving. 

**ECONOMIE:** Een doorgedreven protectionisme op Europese én lokale schaal heeft tot op zekere hoogte het gewenste effect: de lokale economie houdt stand, ondanks  druk van de klimaatproblematiek en toenemende fluctuaties op het internationale economische toneel. Zekerheid en het veiligheidsgevoel staan voorop en daartoe moet iedere burger zich houden aan een aantal strenge gedragsregels met betrekking tot werk, sociale opvang, energieverbruik en consumptie. Dat men wat zuiniger moet zijn, hoort er nu eenmaal bij. 

**CULTUUR:** Er is een sterke normering ten voordele van een bescheiden leven, zonder uit de band te springen. Er is een grote onderlinge solidariteit bij wie zich aan de sociale regels houdt. Een sociaal credit-systeem voor burgers houdt met algoritmes bij wie van de normen afwijkt. Wie te lang niet voldoet, verliest punten en dat beperkt dan weer de keuzevrijheid voor allerhande activiteiten. Culturele activiteiten worden door wijkverenigingen georganiseerd. De feestdagen worden met overtuiging gevierd en dragen bij tot een gevoel van verbondenheid met familie, buren en wijk. 

**BELEID:** Lokale overheden zijn sterk vervlochten met het lokale leven. Nationale en Europese overheden werken met strakke budgetten. Digitale overheidsdiensten ondersteunen de normering van het burgerleven. Op het juiste moment wordt de juiste informatie beschikbaar gemaakt (hoe in uw buurt vrijwilligershulp aanbieden of krijgen, hoe toestemming krijgen voor een grotere koelkast bij gezinsuitbreiding, zijn uw credits hoog genoeg voor een tienjaarlijkse vliegtuigreis?). De lokale overheid keurt en certificeert ook de activiteiten van de lokale verenigingen die van Gent een gezellige en propere stad maken. 
